## USTROJSTVO SUDBENE VLASTI I DRŽAVNE UPRAVE

### Što je ustav i i kakva je država Republika Hrvatska?

Ustav je temeljni ``pravni akt`` jedne države na temelju kojega se donose ostali zakoni.

Republika Hrvatska je ``jedinstvena i nedjeljiva`` demokratska i socijalna država u kojoj ``vlast proizlazi iz naroda`` i ``pripada narodu`` kao ``zajednici slobodnih i ravnopravnih državljana``.

### Koje su najviše vrednote ustavnog poretka?

Najviše vrednote ustavnog poretka su: sloboda, jednakost, nacionalna ravnopravnost i ravnopravnost spolova, mirotvorstvo, socijalna pravda, poštivanje prava čovjeka, nepovredivost vlasništva, očuvanje prirode i čovjekova okoliša, vladavina prava i demokratski višestranački sustav.

### Kako je ustrojena vlast u Republici Hrvatskoj?

Vlast u Republici Hrvatskoj je ustrojena na načelu diobe vlasti na zakonodavnu, izvršnu i sudbenu, a ograničena je Ustavom zajamčenim pravom na lokalnu i regionalnu samoupravu. Nositelj zakonodavne vlasti je Hrvatski sabor, izvršnu vlast obavlja Vlada Republike Hrvatske, a sudbenu sudovi.
## USTROJSTVO SUDBENE VLASTI

### Što uređuje Zakon o sudovima?

Zakonom o sudovima uređuje se ustrojstvo, djelokrug i stvarna nadležnost sudova ako nije određena drugim zakonom, unutarnje ustrojstvo sudova, poslovi sudske uprave i ovlasti predsjednika suda, poslovi ravnatelja sudske uprave, zaštita prava na suđenje u razumnom roku, nadzor nad obavljanjem poslova sudske uprave i pravosudna inspekcija, prava i dužnosti sudaca, ovlasti sudskih savjetnika, osiguranje osoba, imovine i objekata sudova,

imenovanje sudaca porotnika, uvjeti i postupak za imenovanje stalnih sudskih tumača, vještaka i procjenitelja te sredstva za rad sudova.

U Republici Hrvatskoj sudbenu vlast obavljaju sudovi kao posebna tijela državne vlasti. Obavljaju je samostalno i neovisno u okviru djelokruga i nadležnosti određene zakonom.

## Djelokrug i nadležnosti sudova

Sudovi odlučuju u sporovima o temeljnim pravima i obvezama čovjeka, o pravima i obvezama Republike Hrvatske i jedinica lokalne i područne (regionalne) samouprave te o pravima i obvezama drugih pravnih osoba, izriču kazne i druge mjere počiniteljima kaznenih djela i prekršaja utvrđenih zakonom i drugim propisima, odlučuju o zakonitosti općih i pojedinačnih akata javnopravnih tijela, rješavaju sporove o osobnim odnosima građana, radne, trgovačke, imovinske i druge građanskopravne sporove te odlučuju u drugim pravnim stvarima kad je to zakonom određeno.

## Koja su prava, a koje dužnosti suca?

**_Sudac ima pravo na:_**

- plaću koja je utvrđena za suca suda u koji je imenovan,
- dodatak na plaću kada je sudac upućen na rad u drugi sud,
- naknadu umjesto plaće kad je spriječen obnašati sudačku dužnost,
- mirovinsko i zdravstveno osiguranje i prava koja iz toga proizlaze po općim propisima,
- odmore i dopuste koje imaju zaposlenici u sudu i godišnji odmor u trajanju od 30 radnih dana,
- materijalne troškove pod uvjetima utvrđenim zakonom i drugim propisima
- naknadu za odvojeni život od obitelji, kao i naknadu troškova putovanja u mjesto stanovanja obitelji u vrijeme tjednog odmora i državnih blagdana, kada je sudac privremeno upućen na rad u tijela, misije i projekte za vrijeme trajanja razmjene ili upućivanja,
- suci se slobodno udružuju u sudačke udruge radi zaštite neovisnosti i interesa sudaca.

**_Dužnosti suca su:_**

- ponašati se tako da čuva svoj ugled i ugled sudbene vlasti te ne dovede u pitanje svoju nepristranost i neovisnost u suđenju i samostalnost sudbene vlasti,
- ne smije biti član političke stranke niti se baviti političkom djelatnošću,
- ne smije koristiti svojim radom u sudu i ugledom suda za ostvarenje svojih privatnih interesa,
- sudac ne smije obavljati odvjetničku ili javnobilježničku službu, poslove člana upravnog ili nadzornog odbora trgovačkog društva ili druge pravne osobe,
- ne smije obavljati drugu službu ili posao koji bi mogli utjecati na njegovu samostalnost, nepristranost i neovisnost ili umanjiti njegov društveni ugled ili su inače nespojivi s obnašanjem sudačke dužnosti,
- predmete koji su mu raspoređeni u rad rješavati redoslijedom njihova zaprimanja u sud, vodeći računa i o predmetima koji su posebnim propisom utvrđeni kao hitni,
- nadzirati pravodoban i potpun unos podatka o predmetu u informatički sustav koji se primjenjuje u sudu,
- sudac je dužan stalno se stručno usavršavati i najmanje jednom godišnje sudjelovati u programima obrazovanja i usavršavanja Pravosudne akademije ili Europske mreže centara za stručno usavršavanje pravosudnih dužnosnika,
- može sudjelovati i u drugim oblicima obrazovanja i stručnog usavršavanja,
- može pisati stručne i znanstvene radove, objavljivati sadržaj pravomoćnih sudskih odluka, sudjelovati kao predavač na Pravosudnoj akademiji te kao nastavnik ili suradnik u nastavi iz područja prava na sveučilišnom i stručnom studiju, sudjelovati u radu stručnih ili znanstvenih skupova i povjerenstava, kao i u pripremanju nacrta propisa te za navedeni rad primiti naknadu.

## Tko su stalni sudski vještaci i koja je njihova uloga u sudskom postupku?

Stalni sudski vještaci na temelju svoga stručnog znanja pružaju sudu uslugu davanja vještačkog nalaza i mišljenja (vještačenje) kada je to potrebno radi utvrđivanja ili razjašnjenja činjenica koje se utvrđuju u postupku.

Sudsko vještačenje obavljaju pravne ili fizičke osobe.

# ZAKON O DRŽAVNOM ODVJETNIŠTVU

## Ustrojstvo državnog odvjetništva

Državno odvjetništvo Republike Hrvatske ustanovljuje se za cijelo područje Republike Hrvatske.

U Republici Hrvatskoj ustanovljuju se:

- županijska državna odvjetništva
- općinska državna odvjetništva.

Zakonom se mogu ustanoviti posebna državna odvjetništva za postupanje u određenim vrstama predmeta.

Svako državno odvjetništvo postupa u skladu sa svojom stvarnom i mjesnom nadležnosti, ako zakonom nije drukčije određeno.

Općinska državna odvjetništva podređena su županijskim državnim odvjetništvima, a županijska državna odvjetništva i posebna državna odvjetništva podređena su Državnom odvjetništvu Republike Hrvatske.

## Koja su prava, dužnosti i ovlasti državnih odvjetnika i zamjenika državnih odvjetnika?

Ovlasti državnih odvjetnika su:

- obavlja poslove iz nadležnosti državnog odvjetništva,
- predstavlja državno odvjetništvo,
- odgovara za rad državnog odvjetništva i
- upravlja državnim odvjetništvom.

U državnom odvjetništvu imenovat će se jedan ili više zamjenika državnog odvjetnika.

Zamjenici državnih odvjetnika zadužuju se pojedinim predmetima na način kojim se osigurava nepristrana i nezavisna dodjela predmeta.

Zamjenik državnog odvjetnika odgovoran je za rad u predmetu koji mu je dodijeljen i ovlašten je poduzimati sve radnje na koje je po zakonu ovlašten državni odvjetnik. Iznimno, neovisnost u radu i donošenju odluke može se ograničiti na način propisan ovim zakonom.

**Dužnosti državnih odvjetnika:**

- moraju se ponašati tako da ne umanje svoj ugled i ugled državnog odvjetništva i ne
- dovedu u sumnju svoju nepristranost te samostalnost i neovisnost državnog odvjetništva,
- u obavljanju poslova zastupanja te u odnosima s državnim tijelima i pravnim osobama dužni su pridržavati se načela zakonitosti, stručnosti i nepristranosti, uz poštivanje rokova propisanih za pojedine postupke i pravila o prednosti u rješavanju predmeta,
- prilikom zastupanja na sudovima i upravnim tijelima dužni su poštovati i čuvati dostojanstvo tijela pred kojima postupaju, svoje osobno dostojanstvo i dostojanstvo državnog odvjetništva,
- dužni su zadržati za sebe podatke i druga saznanja do kojih su došli u obavljanju dužnosti i koji nisu propisom određeni kao službena tajna, a odnose se na privatni i obiteljski život stranaka i drugih osoba, ako to ne predstavlja kažnjivo djelo, te čuvati tajnost svih podataka nedostupnih javnosti,
- ne smiju pripadati nijednoj političkoj stranci niti se baviti političkom djelatnošću,
- ne smiju primiti i zadržati dar, osim protokolarnih darova manje vrijednosti,
- ne smiju se koristiti svojim službenim položajem ili ugledom državnog odvjetništva za ostvarivanje svojih privatnih interesa.
- ne smiju obnašati sudačku dužnost, obavljati odvjetničku ili javnobilježničku službu niti poslove člana upravnog ili nadzornog odbora trgovačkog društva ili druge pravne osobe koja ostvaruje dobit,
- ne smiju obavljati niti drugu službu ili posao koji bi mogli utjecati na njihovu samostalnost i nepristranost ili bi umanjili njihov društveni ugled ili su inače nespojivi s obnašanjem državnoodvjetničke dužnosti,
- dužni su stalno se stručno usavršavati i sudjelovati u programima obrazovanja i usavršavanja Pravosudne akademije ili Europske mreže centara za stručno usavršavanje pravosudnih dužnosnika,
- mogu pisati stručne ili znanstvene radove, sudjelovati kao predavači na Pravosudnoj akademiji te kao nastavnici ili suradnici u nastavi iz područja prava na sveučilišnom ili stručnom studiju, sudjelovati u radu stručnih ili znanstvenih skupova, pisati nacrte propisa ili sudjelovati u drugim sličnim aktivnostima te za navedeni rad primiti naknadu.

**Prava državnih odvjetnika i zamjenika su:**

- - plaća koja je utvrđena za državnog odvjetnika ili zamjenika u državnom odvjetništvu u koje je imenovan,
    - naknada umjesto plaće kad ne mogu obnašati dužnost,
    - prava iz mirovinskog i zdravstvenog osiguranja sukladno posebnim propisima,
    - odmore i dopuste koje imaju službenici i namještenici u državnom odvjetništvu i godišnji odmor u trajanju od 30 radnih dana,
    - pravo na naknadu materijalnih troškova pod uvjetima utvrđenim zakonom i drugim propisima,
    - naknadu za obavljanje poslova u službi dežurstva,
    - naknadu za odvojeni život od obitelji, kao i naknadu troškova putovanja u mjesto
    - stanovanja obitelji u vrijeme tjednog odmora ili državnih blagdana, kada je državni odvjetnik ili zamjenik privremeno upućen na rad u drugo državno odvjetništvo ili raspoređen na rad u ministarstvo nadležno za poslove pravosuđa ili obnaša dužnost zamjenika Glavnog državnog odvjetnika Republike Hrvatske,
    - naknadu troškova prijevoza na posao i s posla ako je državnom odvjetniku ili zamjeniku državnog odvjetnika mjesto rada različito od mjesta prebivališta odnosno boravišta,
    - naknadu za službena putovanja i putne troškove u vezi s obnašanjem državnoodvjetničke dužnosti,
    - stručno usavršavanje i specijalizaciju u okviru sredstava osiguranih za tu namjenu.

Ministarstvo nadležno za poslove pravosuđa vodi evidenciju državnih odvjetnika, zamjenika državnih odvjetnika te službenika i namještenika u državnim odvjetništvima.

Za potrebe obavljanja poslova državnoodvjetničke uprave evidencije službenika i namještenika u državnim odvjetništvima vodi i Državno odvjetništvo Republike Hrvatske.

# ZAKON O SUSTAVU DRŽAVNE UPRAVE

## Koji su poslovi državne uprave?

Poslovi državne uprave su:

- provedba državne politike,
- neposredna provedba zakona,
- inspekcijski nadzor,
- upravni nadzor te,
- drugi upravni i stručni poslovi.

Posao državne uprave u smislu ovoga Zakona je i svaki posao koji je zakonom kojim se uređuje pojedino upravno područje povjeren određenoj pravnoj osobi te određen kao posao koji se obavlja kao javna ovlast.

## Koja su tijela državne uprave?

Za obavljanje poslova državne uprave ustrojavaju se tijela državne uprave.

Tijela državne uprave su:

- ministarstva
- državne upravne organizacije.

Pojedini poslovi državne uprave određeni ovim Zakonom mogu se posebnim zakonom povjeriti jedinicama lokalne i područne (regionalne) samouprave ili drugim pravnim osobama (pravne osobe s javnim ovlastima).

# PRAVNO NAZIVLJE (PRAVNI IZVOR KAZNENI ZAKON)

## Što je kazneno djelo?

Ponašanje čovjeka koje je zakonom propisano kao kazneno djelo, koje je protupravno i društveno opasno.

## Vrste kazni?

Vrste kazni su novčana kazna, zatvor i dugotrajni zatvor.

# ZAKON O KAZNENOM POSTUPKU

## Oblici odluka koje donosi sud u kaznenom postupku?

U kaznenom postupku odluke se donose u obliku presude, rješenja i naloga.

## Podnesci u kaznenom postupku?

Podnesci u kaznenom postupku su privatne tužbe, optužnice državnog odvjetnika i oštećenika kao tužitelja, prijedlozi za progon, pravni lijekovi, te druge izjave i priopćenja koja se podnose pisano, ako zakonom nije drugačije propisano.

## Stranke u kaznenom postupku?

Stranke u kaznenom postupku su tužitelj i okrivljenik.

## Tko određuje nalogom vještačenje i što se u nalogu navodi?

Vještačenje određuje pisanim nalogom tijelo koje vodi postupak i u istom se navodi u svezi s kojim se činjenicama obavlja vještačenje i kome se povjerava, a nalog se dostavlja i strankama.

## Koje su dužnosti i prava vještaka?

Vještak je dužan odazvati se pozivu i dati svoj nalaz i mišljenje, predmet vještačenja brižljivo proučiti, točno navesti sve što zapazi i nađe, te da svoje mišljenje iznese nepristrano i u skladu s pravilima znanosti i vještine.

Za obavljeno vještačenje stalni sudski vještak ima pravo na nagradu koju utvrđuje sud prema posebnom Cjeniku naknada i nagrada stalnih sudskih vještaka, koji je sastavni dio Pravilnika o stalnim sudskim vještacima (NN 38/14).

# ZAKON O VLASNIŠTVU I DRUGIM SVARNIM PRAVIMA

## Što je posjed?

Posjed je faktična vlast na nekoj stvari.

Osoba koja ima faktičnu vlast glede neke stvari, njezin je posjednik.

## Što je pravo vlasništva?

Pravo vlasništva je stvarno pravo na određenoj stvari koje svog nositelja ovlašćuje da s tom stvari i koristima od nje čini što ga je volja, te da svakog drugog od toga isključi, ako to nije protivno tuđim pravima ni zakonskim ograničenjima.

Vlasnik ima među ostalim i pravo posjedovanja, uporabe, korištenja i raspolaganja svojom stvari.

## Založno pravo?

Založno pravo je ograničeno stvarno pravo na određenoj stvari koje ovlašćuje nositelja određene tražbine ako ne bude po dospijeću ispunjena, da se namiri iz vrijednosti te stvari, ma čija ona bila, a njezin svagdašnji vlasnik (založni dužnik) dužan je to trpjeti.

## Stjecanje založnog prava?

Založno pravo može se osnovati dobrovoljno, na temelju sudske odluke (sudsko založno pravo) ili na temelju zakona (zakonsko založno pravo).

# ZAKON O OBVEZNIM ODNOSIMA

## Kad je ugovor sklopljen?

Ugovor je sklopljen kad su se ugovorne strane suglasile o bitnim sastojcima ugovora.

## Kako Zakon o obveznim odnosima definira štetu?

Šteta je umanjenje nečije imovine (obična šteta), sprječavanje njezina povećanja (izmakla korist) i povreda prava osobnosti (neimovinska šteta).

## Vrste štete?

Imovinska i neimovinska šteta.

## Što su kamate?

Kamata je cijena za privremeno prepuštanje kapitala, a obračunava se od dana dospijeća potraživanja.

Razlikujemo zateznu kamatu i ugovornu kamatu.

## Što je zastara?

Zastarom prestaje pravo zahtijevati ispunjenje obveze.

Zastara nastupa kad protekne zakonom određeno vrijeme u kojem je vjerovnik mogao zahtijevati ispunjenje obveze.

Sud se neće obazirati na zastaru ako se dužnik nije na nju pozvao.

Zastara, kao pravni institut, predstavlja gubitak zahtjeva na zaštitu vjerovnikova prava zbog njegova pasivnog držanja kroz zakonom određeno vrijeme.

Nastupanjem zastare ne prestaje pravo vjerovnika, već samo zahtjev za (pravo zahtijevati) ostvarivanje toga prava. To ima za posljedicu da vjerovnik ne može svoje zastarjelo pravo ostvariti tužbom ili prijedlogom za ovrhu, odnosno putem suda protiv volje dužnika, ali onaj tko je dužan ostaje dužnikom i nakon zastarijevanja njegovog duga stoga, ako ispuni

zastarjeli dug, nema pravo zahtijevati da mu se vrati ono što je dao, čak i onda kada nije znao da je obveza zastarjela.

U slučaju kada je nastupila zastara, a vjerovnikova tražbina je osigurana založnim pravom, vjerovnik odnosnu tražbinu može namiriti samo iz stvari opterećene tim pravom ako je drži u rukama (npr. zalaganje pokretnine u zalagaonici) ili ako je založno pravo upisano u javnoj knjizi (npr. slučaj kada banka isplatu kredita osigurava upisom hipoteke na nekretnini u zemljišnoj knjizi).

Sud ne pazi na zastaru po službenoj dužnosti, već se dužnik na nju mora pozvati, tj. u eventualnom parničnom ili ovršnom postupku mora istaknuti prigovor zastare. Tek tom radnjom dužnika utuživa obveza postaje neutuživom (naturalnom) obvezom.

Opći rok zastare iznosi 5 godina, a primjenjuje se samo ako za konkretni slučaj nije propisan neki drugi rok zastare.

# ZAKON O NASLJEĐIVANJU

## Koji su pravni temelji nasljeđivanja?

Svaku se fizičku osobu može naslijediti, a svaka je osoba sposobna naslijediti ako zakonom nije drukčije određeno. Nasljedno pravo stječete u trenutku ostaviteljeve smrti, na temelju zakona ili na temelju oporuke. Toga se prava možete i odreći.

Naslijediti se može na temelju zakona i na temelju oporuke.

## Nasljedni redovi?

Prvi nasljedni red su ostaviteljevi potomci i njegov bračni drug (odnosno ostaviteljev izvanbračni drug, ostaviteljev životni partner ili ostaviteljev neformalni životni partner) koji nasljeđuju jednake dijelove.

U drugom nasljednom redu ostavitelja koji nije imao potomke nasljeđuju njegovi roditelji i bračni drug (odnosno ostaviteljev izvanbračni drug, ostaviteljev životni partner ili ostaviteljev neformalni životni partner). U tom slučaju ostaviteljevi roditelji nasljeđuju jednu polovicu ostavine podijeljenu na jednake dijelove, a drugu polovicu nasljeđuje ostaviteljev bračni drug (odnosno ostaviteljev izvanbračni drug, ostaviteljev životni partner ili ostaviteljev neformalni životni partner).

Treći nasljedni red su ostaviteljevi djedovi i bake i njihovi potomci, a četvrti njegovi pradjedovi i prabake. Iza pradjedova i prabaka ostavitelja nasljeđuju njegovi daljnji predci.

## Vrste oporuka?

- Privatne oporuke:
- Vlastoručna oporuka (oporučitelj je napisao svojom rukom i potpisao)
- Pisana oporuka pred svjedocima
- Javna oporuka
	Javnu oporuku na oporučiteljev zahtjev sastavljaju u RH sudac općinskog suda, sudski savjetnik u općinskom sudu ili javni bilježnik, a u inozemstvu konzularni, odnosno diplomatsko-konzularni predstavnik RH (ovlaštena osoba).

- Oporuka u izvanrednim okolnostima (usmena oporuka)
- Međunarodna oporuka

# ZAKON O ZEMLJIŠNIM KNJIGAMA

## Predmet upisa u zemljišne knjige?

U zemljišne knjige upisuju se stvarna prava na zemljištima, a i druga prava za koja je to posebnim zakonima određeno.

U zemljišne knjige upisuju se i druge činjenice važne za pravni promet za koje je to posebnim zakonima određeno.

U zemljišnu knjigu upisuju se samo pravo vlasništva i ostala stvarna prava na zemljištima, zatim pravo nazadkupa, prvokupa, najma, zakupa, kao i koncesije te ostala prava na zemljištima za koja je to posebnim zakonom dopušteno.

Ograničenja, oročenja i uvjetovanja prava iz ovoga članka upisat će se u zemljišnoj knjizi zabilježbom ograničenja, roka ili uvjeta kojem je pravo podvrgnuto, ako ovim Zakonom nije drukčije određeno.

## Vrste knjižnih upisa

Knjižni su upisi uknjižba, predbilježba i zabilježba.

Uknjižba je upis kojim se knjižna prava stječu, prenose, ograničuju ili prestaju bez posebnog naknadnog opravdanja.

Predbilježba je upis kojim se knjižna prava stječu, prenose, ograničuju ili prestaju samo pod uvjetom naknadnog opravdanja i u opsegu u kojemu naknadno budu opravdana.

Zabilježba je upis kojim se čine vidljivim mjerodavne okolnosti za koje je zakonom određeno da ih se može zabilježiti u zemljišnim knjigama. Zabilježbom se mogu osnivati određeni pravni učinci kad je to predviđeno zakonom.

## Od čega se sastoji zemljišna knjiga?

Zemljišna knjiga se sastoji od glavne knjige i zbirke isprava.

## Sadržaj zemljišnoknjižnog uloška?

Zemljišnoknjižni uložak sadrži posjedovnicu (popisni list, list A), vlastovnicu (vlasnički list, list B), teretovnicu (teretni list, list C).

# ZAKON O TRGOVAČKIM DRUŠTVIMA

## Vrste trgovačkih društava?

Javno trgovačko društvo, komanditno društvo, dioničko društvo, društvo s ograničenom odgovornošću i gospodarsko interesno udruženje.

**DRUŠTVO S OGRANIČENOM ODGOVORNOŠĆU (d.o.o.)** - Društvo s ograničenom odgovornošću najčešći je oblik trgovačkog društva u Hrvatskoj. Društvo s ograničenom odgovornošću trgovačko je društvo u koje jedna ili više pravnih ili fizičkih osoba ulažu temeljne uloge s kojima sudjeluju u unaprijed ugovorenom temeljnom kapitalu. Temeljni ulozi ne moraju biti jednaki. Nijedan osnivač ne može pri osnivanju preuzeti više temeljnih uloga, ali ih kasnije može steći. Poslovni udjeli ne mogu se izraziti u vrijednosnim papirima.

**DIONIČKO DRUŠTVO (d.d.)** - Dioničko društvo je trgovačko društvo kapitala u kojemu članovi (dioničari) sudjeluju s ulozima u temeljnom kapitalu podijeljenom na dionice. Dioničko društvo može osnovati i samo jedna osoba, odnosno društvo može imati i samo jednog dioničara. Dioničko društvo je pravna osoba koja pravnu osobnost stječe upisom u sudski registar. Društvo odgovara za svoje obveze svom svojom imovinom. Dioničari ne odgovaraju za obveze društva. Temeljni akt dioničkog društva je statut. Njime se uređuje unutarnji ustroj društva.

**JAVNO TRGOVAČKO DRUŠTVO (j.t.d.)** - Javno trgovačko društvo jest trgovačko društvo u koje se udružuju dvije ili više osoba radi trajnog obavljanja djelatnosti pod zajedničkom tvrtkom, a svaki član društva odgovara vjerovnicima društva neograničeno i solidarno

cijelom svojom imovinom. Član društva ne može bez suglasnosti ostalih članova raspolagati svojim udjelom u društvu.

**KOMANDITNO DRUŠTVO (k.d.)** - Komanditno je društvo trgovačko društvo u koje se udružuju dvije ili više osoba radi trajnog obavljanja djelatnosti pod zajedničkom tvrtkom, od kojih najmanje jedna odgovara za obveze društva neograničeno i solidarno cijelom svojom imovinom (komplementar), a najmanje jedna odgovara za obveze društva samo do iznosa određenog imovinskog uloga u društvo (komanditor).

**GOSPODARSKO INTERESNO UDRUŽENJE** je trgovačko društvo sa svojstvom pravne osobe koje osnivaju dvije ili više naravnih i pravnih osoba u svrhu olakšanja i promicanja obavljanja gospodarskih djelatnosti njegovih članova, da bi poboljšali ili povećale njihov učinak, ali i tako da ono za sebe ne stječe dobit.

Javno trgovačko društvo, komanditno društvo i gospodarsko interesno udruženje su društva osoba, a dioničko društvo i društvo s ograničenom odgovornošću su društva kapitala.

# STEČAJNI ZAKON

## Tko su stranke u stečajnom postupku?

Stečajni dužnik.

Riječ je o izvanparničnom postupku i stečajni dužnik je jedina stranka u postupku.

## Koja su tijela stečajnog postupka?

Sud, stečajni upravitelj, odbor vjerovnika i skupština vjerovnika.

U provođenju stečajnoga postupka osim suda sudjeluju i tzv. izvansudska tijela (stečajni upravitelj, skupština vjerovnika i odbor vjerovnika). Potrebno je spomenuti i Financijsku agenciju (FINA) koja nije tijelo stečajnog postupka, ali ima određene ovlasti u tijeku stečajnoga postupka. FINA provodi prodaju nekretnina na kojima postoje razlučna prava elektroničkom javnom dražbom.

# ZAKON O PARNIČNOM POSTUPKU

## Tko su stranke u parničnom postupku?

Stranke u postupku su tužitelj i tuženik.

Stranka u postupku može biti svaka fizička i pravna osoba, ali i oblici udruživanja koji nemaju stranačku sposobnost ali im sud rješenjem priznaje svojstvo stranke.

## Koje vrste podnesaka postoje u parničnom postupku?

Vrste podnesaka: tužba, odgovor na tužbu, žalba, odgovor na žalbu, revizija, prijedlog za ponavljanje postupka, prijedlog za povrat u prijašnje stanje, prijedlog za osiguranje dokaza, drugi prijedlozi i izjave.

## Vrste sudskih odluka?

Prema obliku sudskih odluka razlikuju se presude i rješenja.

Meritorne odluke su odluke o osnovanosti tužbenog zahtjeva glede glavne stvari i sporednih traženja (čl. 186. st. 1. ZPP-a). O tome sud u pravilu odlučuje presudom (čl. 129. st. 2. ZPP- a), s iznimkom u postupku zbog smetanja posjeda (čl. 443. st. 4. ZPP-a), kada odlučuje rješenjem.

Iznimka postoji i u postupku izdavanja platnog naloga kad se odluka o prihvaćanju tužbenog zahtjeva donosi u obliku platnog naloga (čl. 129. st. 4., čl. 448. ZPP-a). Odluka o troškovima u presudi smatra se rješenjem (čl. 129. st. 5.ZPP-a) pa u situaciji kad se tužbeni zahtjev svede samo na zahtjev za naknadu parničnih troškova, odluka o tom zahtjevu donosi se u obliku rješenja.

Jednako vrijedi i za odluke koje se donose u povodu žalbe kojom se pobija samo odluka o troškovima sadržana u presudi, kada se odluka donosi u obliku rješenja (čl. 167. st. 1. ZPP-a). Rješenjem se odlučuje i o dopunskoj odluci o troškovima postupka kad se prijedlog za dopunu odnosi samo na troškove (čl. 340. st. 4., 347. ZPP-a).

Meritorne odluke u postupku u povodu pravnih lijekova u pravilu se donose u obliku presuda (presudom odlučuje drugostupanjski sud kad odbija žalbu kao neosnovanu i potvrđuje prvostupanjsku presudu - čl. 368., 373.a ZPP-a, kad preinačuje prvostupanjsku presudu - čl. 373., 373.a ZPP-a, jednako i revizijski sud - čl. 393., 395. st. 1. ZPP-a).

Međutim, odlučujući o pravnim lijekovima i žalbeni i revizijski sud će rješenjem ukinuti pobijanu presudu i predmet vratiti na ponovno suđenje, odnosno odbaciti tužbu (čl. 369., 370., 394., 395. st. 2., 396. ZPP-a).

Odluku o osnovanosti prijedloga za ponavljanje postupka sud donosi rješenjem (čl. 427. ZPP- a).

Značenje meritorne odluke imaju i rješenja o naknadi putnih troškova i troškova za prehranu i prenoćište te naknadu izmakle zarade svjedocima (čl. 249. st. 1.), vještacima (čl. 256. st. 1.), tumačima (čl. 263.) i trećima u vezi s podnošenjem isprava (čl. 234. st. 6.), kao i o nagradi vještaku i tumaču (čl. 256. st. 1., 263.).

Meritornim rješenjem odlučuje se i o prihvaćanju zahtjeva za polaganje računa, za podnošenje pregleda imovine i obveza ili za davanje podataka istaknutih u stupnjevitoj tužbi (čl. 186.b, 325.a). Meritorna su rješenja o izricanju novčane kazne sudionicima u postupku (čl. 10., 110., 318., 248. st. 1. i. 2., 255., 263.), kao i o aktorskoj kauciji (čl. 82. - 84. Zakona o rješavanju sukoba zakona s propisima drugih zemalja u određenim odnosima).

Meritorna rješenja su i drugostupanjska rješenja u povodu pravnih lijekova protiv meritornih prvostupanjskih rješenja.

O procesnim pitanjima sud odlučuje rješenjem, a nikada presudom.

Kad ne odlučuje presudom, sud odlučuje rješenjem (čl. 129. st. 3. ZPP-a).

Procesna su rješenja: kojim se obustavlja parnični postupak kad je utvrđeno da postupak treba provesti po pravilima izvanparničnog postupka (čl. 19. ZPP-a); kojim se sud oglašava nenadležnim (čl. 21. st. 1. ZPP-a); kojim se odbija sudjelovanje umješača (čl. 207. st. 2. ZPP- a); kojim se utvrđuje ili određuje prekid postupka (čl. 212., 213. ZPP-a); o zastoju i obustavi postupka (čl. 215.a, 215.b ZPP-a); rješenja o odbacivanju tužbe (čl.182., 288., 301. ZPP-a); o povlačenju tužbe (čl. 193. ZPP-a); o odbacivanju pravnih lijekova (žalbe, revizije) protiv presuda (čl. 358., 366., 367., 389., 392. ZPP-a); rješenja o upravljanju postupkom itd.

## Na koje troškove vještak ima pravo?

- na naknadu putnih troškova
- troškova za prenoćište i prehranu
- naknadu izmakle zarade
- troškove vještačenja
- nagradu za obavljeno vještačenje.

# PRAVNI IZVOR: ZAKON O OPĆEM UPRAVNOM POSTUPKU

## Što se smatra upravnom stvari?

Upravnom stvari smatra se svaka stvar o kojoj javnopravno tijelo u upravnom postupku rješava o pravima, obvezama ili pravnim interesima fizičke ili pravne osobe ili drugih stranaka neposredno primjenjujući zakone, druge propise i opće akte kojima se uređuje odgovarajuće upravno područje.

Upravnom stvari smatra se i svaka stvar koja je zakonom određena kao upravna stvar.

## Tko su stranke u upravnom postupku i na koji način se može naknadno priznati položaj stranke u upravnom postupku?

Stranka u upravnom postupku je fizička ili pravna osoba na zahtjev koje je pokrenut postupak, protiv koje se vodi postupak ili koja radi zaštite svojih prava ili pravnih interesa ima pravo sudjelovati u postupku.

Stranka može biti i tijelo državne uprave te drugo državno tijelo, tijelo jedinila lokalne ili područne (regionalne) samouprave ili drugo javnopravno tijelo koje nema pravnu osobnost te njihova područna jedinica, odnosno podružnica ili skupina osoba povezanih zajedničkim interesom, ako može biti nositelj prava, odnosno obveza o kojima se rješava.

Ako u tijeku postupka osoba koja do tada nije sudjelovala u postupka traži da joj se prizna svojstvo stranke u tom postupku, službena osoba ispitati će njezino pravo da kao stranka sudjeluje u postupku i o tome donijeti rješenje. Žalba protiv tog rješenja ne zaustavlja tijek postupka.

## Kada se provodi vještačenje u upravnom postupku?

Kad je za utvrđivanje ili ocjenu određene činjenice koja je bitna za rješavanje upravne stvari potrebno posebno stručno znanje kojim službena osoba ne raspolaže, dokaz se može izvesti vještačenjem.

Službena osoba određuje vještačenje po službenoj dužnosti ili na prijedlog stranke. Za vještaka će se zaključkom odrediti osoba koja je odgovarajuće struke, a ovlaštena je za davanje mišljenja o pitanjima odgovarajuće struke ili osoba registrirana za vještačenje. Ako takvih osoba nema, za vještaka se može odrediti i druga osoba koja ima odgovarajuću stručnost potrebnu za vještačenje. Stranke će se uvijek prethodno saslušati o osobi vještaka.

Ako bi troškovi izvođenja dokaza vještačenjem bili nerazmjerni vrijednosti predmeta, o upravnoj stvari može se riješiti i na temelju drugih dokaza, bez vještačenja.

Za vještaka se ne može odrediti osoba koja ne može biti svjedok.

## Na koji način se provodi vještačenje u upravnom postupku?

Vještačenje se može obaviti na usmenoj raspravi. Vještaku se može naložiti i obavljanje vještačenja izvan usmene rasprave, u kojem će se slučaju vještaku odrediti da nalaz i mišljenje dostavi u pisanom obliku u primjerenom roku te da na usmenoj raspravi obrazloži svoj nalaz i mišljenje.

Prije početka vještačenja vještaka treba upozoriti da je dužan predmet vještačenja brižljivo razmotriti i u svojem nalazu točno navesti što zapazi i utvrdi te svoje obrazloženo mišljenje iznijeti nepristrano i u skladu s pravilima struke, odnosno vještine.

Kad se vještačenje ne obavlja na usmenoj raspravi, službena osoba odredit će vještaku predmet vještačenja, odnosno osobe ili stvari koje treba razmotriti i u kojem pogledu.

Kad vještak izloži svoj nalaz i mišljenje, službena osoba i stranke mogu mu postavljati pitanje i tražiti objašnjenja o izloženom nalazu i mišljenju.

Kad je određeno više vještaka, oni mogu svoj nalaz i mišljenje dati zajednički. Ako se ne slažu, svaki će od njih odvojeno izložiti svoj nalaz i mišljenje.

Ako nalaz, odnosno mišljenje vještaka nisu jasni ili potpuni, ako se nalazi i mišljenja dvaju ili više vještaka bitno razlikuju, ako mišljenje vještaka nije dovoljno obrazloženo ili se pojavi osnovana sumnja u točnost danog mišljenja, a ti se nedostaci ne mogu otkloniti ni ponovnim saslušanjem vještaka, ponovit će se vještačenje s drugim vještacima, a može se zatražiti i mišljenje znanstvene ili stručne ustanove.

Mišljenje znanstvene ili stručne ustanove može se tražiti i onda kad se zbog složenosti slučaja ili radi potrebe obavljanja analize može opravdano pretpostaviti da će se na taj način doći do točnijeg mišljenja.

## Kad se u upravnom postupku odlučuje zaključkom?

Zaključkom se odlučuje o postupovnim pitanjima ako Zakonom o općem upravnom postupku nije propisano donošenje rješenja.

Zaključak donosi službena osoba koja obavlja radnju u postupku pri kojoj se postavilo pitanje koje je predmet zaključka.

Kad se nalaže izvršenje neke radnje, zaključkom će se odrediti rok u kojem se ta radnja treba obaviti.

Zaključak se priopćava usmeno. Zaključak se izdaje u pisanom obliku kad stranka to zatraži ili je to nužno radi pravilnog vođenja postupka.

Protiv zaključka ne može se izjaviti žalba. Zaključak se može pobijati žalbom protiv rješenja kojim se rješava o upravnoj stvari.

## Kad se u upravnom postupku odlučuje rješenjem te od čega se sastoji rješenje u upravnom postupku?

U upravnom postupku se odlučuje rješenjem kada se odlučuje o upravnoj stvari.

Sukladno zakonu, akt kojim se odlučuje o upravnoj stvari može imati i drugi naziv.

Rješenje se sastoji od zaglavlja, uvoda, izreke, obrazloženja, upute o pravnom lijeku, potpisa službene osobe i otiska službenog pečata javnopravnog tijela.

Uvod sadržava naziv javnopravnog tijela koje je rješenje donijelo, propis o nadležnosti, osobno ime, odnosno naziv stranke i osoba ovlaštenih za zastupanje, kratku oznaku predmeta postupka te naznaku je li postupak pokrenut po službenoj dužnosti ili na zahtjev stranke. Uvod sadržava i naznaku da su rješenje donijela dva javnopravna tijela ili više njih ili da je rješenje doneseno u ponovljenom postupku ili po presudi suda nadležnog za upravne sporove ili uz suglasnost, potvrdu ili po pribavljenom mišljenju drugog tijela. Kad je upravnu stvar riješilo kolegijalno tijelo, navodi se dan sjednice na kojoj je stvar riješena.

Izreka sadržava odluku o upravnoj stvari. Izreka mora biti kratka i određena. Kad odluka sadržava rok, uvjet, namet, pridržaj opoziva ili obvezu sklapanja upravnog ugovora, to treba biti sadržano u izreci.

Izreka se može podijeliti u više točaka. Troškovi postupka utvrđuju se u posebnoj točki izreke, kao i to da žalba ne odgađa izvršenje rješenja.

Obrazloženje sadržava kratko izlaganje zahtjeva stranke, utvrđeno činjenično stanje, razloge koji su bili odlučujući pri ocjeni pojedinih dokaza, razloge zbog kojih nije usvojen koji od zahtjeva stranaka, razloge donošenja zaključaka u tijeku postupka te propisi na temelju kojih je riješena upravna stvar. Kad žalba ne odgađa izvršenje rješenja, obrazloženje sadržava i pozivanje na zakon koji to propisuje.

Uputom o pravnom lijeku stranka se obavještava može li protiv rješenja izjaviti žalbu ili pokrenuti upravni spor, kojem tijelu, u kojem roku i na koji način.

# PRAVNI IZVOR: ZAKON O UPRAVNIM SPOROVIMA

## Što je predmet upravnog spora?

Predmet upravnog spora jesu:

- ocjena zakonitosti pojedinačne odluke kojom je javnopravno tijelo odlučilo o pravu, obvezi ili pravnom interesu stranke u upravnoj stvari (upravni akt) protiv koje nije dopušteno izjaviti redoviti pravni lijek,
- ocjena zakonitosti postupanja javnopravnog tijela iz područja upravnog prava kojim je povrijeđeno pravo, obveza ili pravni interes stranke protiv kojeg nije dopušteno izjaviti redoviti pravni lijek,
- ocjena zakonitosti propuštanja javnopravnog tijela iz područja upravnog prava da u zakonom propisanom roku odluči o pravu, obvezi ili pravnom interesu ili redovitom pravnom lijeku stranke odnosno da postupi prema propisu,
- ocjena zakonitosti sklapanja, raskidanja i izvršavanja upravnog ugovora.

Predmet upravnog spora je i ocjena zakonitosti općeg akta jedinice lokalne i područne (regionalne) samouprave, pravne osobe koja ima javnu ovlast i pravne osobe koja obavlja javnu službu.

## Tko su stranke u upravnom sporu?

Stranke u sporu su tužitelj, tuženik i zainteresirana osoba.

## Kada sud u upravnom sporu odlučuje presudom, a kada rješenjem?

O tužbenom zahtjevu koji se odnosi na glavnu stvar i sporedna traženja sud odlučuje presudom.

Presuda se donosi i objavljuje u ime Republike Hrvatske.

Sud presudu donosi prema slobodnom uvjerenju te na temelju razmatranja svih pravnih i činjeničnih pitanja.

Presuda se može temeljiti samo na činjenicama i dokazima o kojima je strankama dana mogućnost izjašnjavanja.

O postupovnim pitanjima sud odlučuje rješenjem.

Rješenja koja se odnose na upravljanje postupkom donosi sudac kojem je predmet dodijeljen u rad.

Rješenja koja se donose na raspravi objavljuje sudac kojem je predmet dodijeljen u rad.

Rješenje objavljeno na raspravi prema strankama ima učinak od trenutka objave. Rješenje doneseno izvan rasprave sud će strankama dostaviti pisanim ili elektroničkim putem. Rješenje u pisanom ili elektroničkom obliku prema strankama ima učinak od trenutka uredne dostave.

Pisani otpravak rješenja sadržava uvod i izreku. Rješenje mora biti obrazloženo ako se njime odbija prijedlog stranke ili ako se njime rješava o suprotnim prijedlozima stranaka, a može biti obrazloženo kad sud to smatra potrebnim. Ako je protiv rješenja dopuštena žalba, pisani otpravak rješenja mora sadržavati i uputu o pravnom lijeku.
